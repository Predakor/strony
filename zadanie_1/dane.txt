Po dwóch latach oczekiwań udało się zrealizować wycieczkę klasy 4 TI 1 i 4 TI 2 do
Kotliny Kłodzkiej. Blisko pięćdziesięcioosobowa grupa przyszłych maturzystów miała okazję
zwiedzić górnicze szyby Złotej Góry. Nikt nie odważył się wynosić złota, bo groziło to karą
wymierzoną przy „dupochlaście”. Wprawieni już w podziemne ekspedycje udaliśmy się do
Jaskini Niedźwiedziej w Kletnie, by podziwiać niezwykłe nacieki stworzone przez naturę.
Wieczór to już pobyt w Dusznikach i nocny spacer po tym urokliwym mieście. Drugi dzień
zarezerwowany został na zdobycie Szczelińca Wielkiego. Przy zejściu zajrzeliśmy do Piekła
i Nieba (zainteresowanych odsyłamy na szlak). Wystarczyło jeszcze czasu na degustację wód
zdrojowych w Kudowie i podziwianie uroków tego uzdrowiska, a wszystko w towarzystwie
złotej polskiej jesieni, która prezentowała się w górach wyjątkowo pięknie. Choć wracaliśmy
ze śpiewem na ustach, to jednak chętnie zostalibyśmy w Kotlinie Kłodzkiej zdecydowanie
dłużej, bo sprzyjała temu atmosfera i ciekawość miejsc, do których jeszcze nie dotarliśmy.
